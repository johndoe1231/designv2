---
---
Kmom01 - Ramverk, innehåll och design
=========================

Under kursen _Designs_ första moment så bekantade jag mig med ett par nya tekniker - ramverk och git. Jag har visserligen använt Bootstrap tidigare så ramverk är inte helt nytt och jag känner till några andra sedan tidigare som Angular, Laravel och Django, men jag har aldrig använt dem då jag har litet allergi mot ramverk. Det snabbar visserligen upp processen, men jag känner att det är komplext, stjäl tid och hämmar ens kreativitet. Tar vi Bootstrap som exempel så har nyheter i CSS som grid, flexbox, och custom properties gjort det mindre relevant och jag anser att det är bättre att fokusera på grundtekniker och designkoncept än att lära sig nya ramverk och bibliotek.

Innan jag började med kmom01 så hade jag stora förhoppningar för jag har väntat länge på att lära mig mer om design, men istället för att skapa något vackert så spenderade jag timmar på försöka förstå det ramverk vi använder i kursen samt redovisningssidan, eftersom jag inte har varit med och skapat den från grunden. Det är naturligt att man på ett webbprogrammeringsprogram lär sig att använda ramverk - allt annat hade varit konstigt - men jag känner inte att det här gör mig till en bättre designer. Det hade varit mycket bättre om vi på designkursen hade fokuserat på just design och använt mer tid till att lära oss saker som grid, flexbox och variable fonts mm, och fått i uppdrag att skapa sidor utifrån vissa kriterier. På den nivå som vi befinner oss för tillfället skulle vi ha stort utbyte att skapa sida efter sida tills det blir en del av en muskelminne.

Jag brukar lyssna på föredrag av ledamöter i CSS Working Group som Jen Simmons och Lea Verou då det är mycket lärorikt och jag känner att jag har ett relativt stort passivt CSS-ordföråd (jag kan förklara skillnaden mellan em och rem utan att blinka och när man med fördel kan använda det ena istället för det andra osv), men jag har ingen egentlig erfarenhet av att bygga sidor. Jag är som en fotbollsspelare som kan jonglera och dribbla med bollen, men som knappt har spelat en match, så jag behöver få mer praktisk erfarenhet.

Jag hyser heller inte mycket varma känslor för Github utan undviker det och andra sociala medier och öppna forum som StackOverflow, CodePen, LinkedIn så gott jag kan. Jag är inte bekväm med att lägga ut min skräpkod så hela världen kan se den och jag vill absolut inte att en framtida arbetsgivare skall se den, så jag skapade ett anonymt konto för kursen. Jag har inget emot att använda Github och liknande sidor i tjänsten, men jag vill inte befatta mig med det privat. Om man hade frågat mig för 10+ år sedan så hade jag gett ett annat svar för jag började använda datorer uppkopplade mot nätet vid tidig ålder; först BBSer och därefter IRC och det var en helt annan tid då som kändes mer fri på något sätt, men idag värnar och värdesätter jag mitt privatliv och integritet annorlunda.

När det kommer till design så är många sidor idag alltför generiska och förutsägbara. Det skall vara en horizontell meny längst upp med en logo till vänster och länkarna till höger eller i mitten. Under dem har vi en bild som ofta tar upp hela utrymmet från vänster till höger, under det huvudinnehållet med fler länkar eller reklam vid sida om och längst ner återfinns en sidfot med en mörk bakgrund. Inte sällan är så mycket information som möjligt ihoptryckt längst upp som om man tror att besökarna inte är kapabla till att scrolla och här skulle man kunna lära mycket av medie- och reklambranschen och använder sig mer av tomt utrymme. Min förhoppning med den här kursen är kunna bryta mig ur den här pandemin som har smittat ner alltför många webbplatser och skapa något annorlunda.